# L’Italian Translation Alliance (di seguito ITA) è un gruppo informale di giocatori di ruolo che si riconoscono nei valori di contenuto libero, condivisione, inclusività e collaborazione, il cui scopo è tradurre e diffondere liberamente e gratuitamente giochi di ruolo in lingua italiana.

- **Gioco di ruolo**: siamo innanzitutto giocatori di ruolo; questa nostra passione guida il nostro lavoro nato in seno e rivolto alla comunità di giocatori. Non ci guidano logiche di mercato né ricerca di consenso. Proponiamo opere che ci piacciono e crediamo meritevoli di essere conosciute anche da chi non le potrebbe giocare senza una traduzione italiana.
- **Contenuto libero**: preferiamo rivolgere i nostri sforzi a opere pubblicate sotto licenze libere come l’Open Gaming Content e Creative Commons, poiché sosteniamo il principio di libera diffusione e la possibilità di creare opere derivate che esse presuppongono. Traduciamo sempre informando prima l’autore originale e chiedendo il permesso.
- **Condivisione**: siamo un gruppo informale nato spontaneamente attorno a un comune sentire, alla passione per i giochi di ruolo e alla condivisione dei valori di questo manifesto. Presentiamo il lavoro svolto come “tradotto da Italian Translation Alliance”, pur preservando l’identità dei singoli collaboratori.
- **Collaborazione**: chiunque può entrare a far parte dell’ITA e l’opinione e la competenza di tutti sono fondamentali per il lavoro comune. I coordinatori dei singoli progetti sono figure organizzative e in tutto e per tutto pari agli altri membri. Tutti possono proporre progetti e le priorità di traduzione sono valutate dal gruppo di lavoro.
- **Traduzione**: ci impegniamo a tradurre i testi in una forma rispettosa sia della lingua sia della terminologia consolidatasi nel gioco di ruolo italiano. Le scelte di traduzione più incerte sono soggette alla partecipazione collaborativa del gruppo.
- **Diffusione**: il risultato del nostro lavoro è distribuito gratuitamente sotto licenza libera, rispettando le licenze dei lavori originali e dei loro autori. Non c’è alcuno scopo lucrativo nel nostro lavoro e preferiremo sempre proporre la nostra traduzione all’autore originale per la pubblicazione, prima di procedere all’utilizzo della nostra vetrina.
- **Inclusività**: Chiunque è il benvenuto in ITA senza distinzioni di sesso, genere, orientamento sessuale o capacità fisiche e cognitive; il loro apporto è fondamentale per rendere le traduzioni dei giochi fruibili al maggior numero di persone possibile nel rispetto della pluralità del genere umano.
